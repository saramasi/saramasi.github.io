---
published: true
'-title': Cucal
'-category': null
'-abstract': >-
  Una delle storie più divertenti dei colli. Cucal, un ragazzo pieno di energia
  con quel carattere che ti riempe la quotidianità. Le mille avventure ti
  faranno amare e immedesimarti in lui, perchè è giusto ricordarsi che c'è un
  Cucal dentro ad ognuno di noi.
---

C'era una volta, e una volta non c'era, non molto lontano da qui
una donna, una giovane madre contadina che viveva da sola con il suo unico figlio. 
Un giovanotto robusto, bello, pronto per i lavori nei campi ma con una particolarità, che con il passare del tempo fece si che tutti in paese, compresa la madre, si dimenticarono del suo vero nome e iniziarono a chiamarlo Cucal, indicando un ragazzo sempre tra le nuvole e non molto lesto. 
La modesta famiglia non era di certo ricca, l'unico bene che possedevano era una gallina, che come un bene prezioso, stava in casa a covare le sue uova fino alla schiusa e per questo era fondamentale assicurarsi che non abbandonasse la cova. 
 La mamma una mattina, prima di andare a lavorare, si raccomandò con Cucal: 
 
-"Mi raccomando, non permettere alla chioccia di andare tanto in giro, perché se le uova si raffreddano, i pulcini non nasceranno!"- 

-"Non preoccuparti mamma, ci penso io! Puoi stare tranquilla che le uova staranno al caldo!"- 

Così la mamma se ne andò e il ragazzo rimase solo, ma in quella casa con tutti gli spifferi che c'erano, la chioccia iniziò ad avere freddo e Cucal pure:

-"Adesso vado a prendere un po' di legna e accendo il fuoco nel camino!"- 

Detto fatto, dopo poco si creò una fiamma bella alta e la gallina che covava vicino al camino, iniziò ad avere troppo caldo e a lamentarsi:

-"Che-che-che, che-che-che"- 

Cucal ascoltandola capiva: 

-"Me g'al deg , me g'al deg"- (Glielo dico, glielo dico)

-"Ah,...tu vorresti dire alla mamma che ho fatto il fuoco? Ma io ti dico che non devi dirle niente! Capito?"-

Ma la chioccia continuava a bruciarsi e giustamente a lamentarsi: 

-"Che-che-che, che-che-che"-

-"Ah,... si? Glielo vuoi dire? Vuoi scommettere che trovo io il modo di farti star zitta? Adesso ti piglio e ti tiro il collo!"- 

E così fece. 
Poi riempì la pentola, mise a bollire l'acqua, e dopo aver pulito e spennato la povera gallina, la immerse nella pentola per preparare il brodo, fu l'unica soluzione che gli venne in mente. 
A un certo punto, si fermò e in un momento di realizzazione disse: 

-"Oh, povero me! Adesso senza chioccia, le uova si raffreddano! Chissà quanto si arrabbierà la mamma quando tornerà!"- 

Così si mise a pensare ad una soluzione, pensa che ti pensa e finalmente gli venne il lampo di genio:

-"Semplice! Ci penso io a tenerle al caldo, se c'è riuscita una gallina, posso riuscirci pure io! Così la mamma sarà contentissima!"-

Si accomodò sulle uova, le quali, sotto il suo peso si ruppero subito. Nel mentre la mamma che tornava a casa, la sua padrona le regalò un vasetto di marmellata per Cucal, da lui costantemente bramata e tra sé e sé pensò:

-"Se ora porto questo al mio figliolo, goloso com'è se la mangerà tutta in una volta. Ho un'idea: gli dirò che è veleno, così dalla paura non l'aprirà nemmeno!"-

Quando fu a casa, si accorse di non avere le chiavi e quindi bussò alla porta:

-"Cucal, venim ad avrir!"- (Cucal vieni a aprirmi)

-"La galeina la boigl e me son què ca cov."- (La gallina bolle e io sono qui che covo)

-"Ma csa dit Cucal, venim ad avrir."-  (Ma cosa dici Cucal, vienimi ad aprire)

-"An pos brisa mama, la galeina la boigl e me son què ca cov."- 
(Non posso proprio mamma, la gallina bolle e io sono qui che covo.)

Solo quando la mamma iniziò ad arrabbiarsi, Cucal si decise ad alzarsi e aprire la porta.
Si alzò con tutte le uova appiccicate nel sedere che colavano giù per le braghe (pantaloni).
Quando la mamma vide cosa era successo, si mise le mani tra i capelli:

-"Ma cosa hai fatto Cucal? Cosa è successo alle uova e dove è finita la chioccia?"-

-"Ecco mamma, veramente io volevo solo accendere il fuoco in casa, poi la gallina ha iniziato a minacciarmi che avrebbe fatto la spia, allora io l'ho spennata e messa a fare il brodo e per non fare raffreddare le uova, sono giunto alla conclusione che potevo covarle io. Ho fatto bene vero?"-

La mamma, che aveva in serbo un grande amore per il figlio, aveva imparato da tempo a prendere con filosofia tutti i disastri combinati da Cucal e a riderci, in qualche modo, sopra.

-"Ormai l'hai fatto, ora vatti a cambiare i pantaloni e vieni a tavola che almeno ci rimane il brodo per cena!"-

-"Allora mamma, ho fatto bene a fare quello che ho fatto!?"-

La donna scosse la testa ma non disse nulla.
L'indomani, quando fu ora di recarsi al lavoro, la mamma pensò all'unico modo per cercare di tenere la situazione sotto controllo e disse:

-"Figlio mio, hai presente il vaso che ho portato dal lavoro ieri sera?"- 

-"Si mamma! Sembra roba buona, che cosa è?"- 

-"Non è nulla che si possa mangiare, è veleno per i topi, quindi non devi toccarlo hai capito bene Cucal?"- 

-"Certo mamma, puoi stare tranquilla, se è veleno io non lo tocco di sicuro!"- 

Rimasto a casa da solo, però, Cucal si sentiva attratto da quel vaso, tanto attratto. 

-"Ma che bell'aspetto che ha quel veleno, certo che non sembra proprio veleno; e se ne assaggiassi solo un poco? Una ditata appena non potrà certo farmi male di sicuro!"- 

Così Cucal prese il vaso, lo aprì e ne prese una ditata e l'assaggiò. 

-"Wow! Come è buono questo veleno! Bhé...un altro pochettino non potrà certo farmi male di sicuro!"-

Così pochino dopo pochino in ancora meno tempo, svuotò il vaso. 
Così ben presto gli venne un bel mal di pancia e preso dal panico:

-"Oh, povero me! Cosa ho fatto? Ho mangiato un intero vaso di veleno e adesso mi tocca morire, come faccio a dirlo alla mamma?"- 

Quando la donna arrivò a casa, vide il figlio rannicchiato per terra che si lamentava stringendosi la pancia da ore ormai. 

-"Che ci fai per terra? Stai poco bene?"- 

-"Mamma, mamma mia! sto morendo, mamma mia, me a mor!"- 

-"Ma cosa dici? Cosa hai fatto?"- 

-"Ai ho magnè tot al vlain e adesa ai ho da morì mama!"- 
(Ho mangiato tutto il veleno e adesso devo morire, mamma!)

Andando in cucina a cercare qualcosa, notò nel pavimento, il vaso vuoto di marmellata.

-"Poveretta me! Come debbo fare con un figlio come te? Stai tranquillo Cucal, quello che hai mangiato non era veleno, era marmellata! Vedrai che domani non sarai morto!"-

-"Non è vero mamma! Lo dici solo per farmi accettare la morte!"-

-"No Cucal! davvero davvero davvero!"- 

-"Quindi se dici davvero, non devo morire?"- 

-"Ma no! Stai tranquillo che non muori!"- 

-"Ma se non debbo morire, perché la pancia mi fa tanto male?"- 

-"Per forza ti fa male la pancia, hai mangiato due chili di marmellata!"- 

-"Allora è proprio sicuro che non debbo morire?"- 

-"Sicuro Cucal, sicuro."- 

Mangiarono il brodo che avanzava e andarono a dormire
Il giorno seguente, giunta l'ora di andare al lavoro, la mamma ragionò: 

-"Se lascio Cucal ancora a casa da solo, chissà cosa trovo stasera quando torno. 
Lo porto con me, così stasera dormiamo dalla padrona e Cucal darà una mano."-

Si incamminarono lungo il sentiero ed ad un certo punto, la mamma iniziò una fila di raccomandazioni:

-"Mi raccomando figlio mio, quando a mezzogiorno saremo a tavola, non esagerare con il cibo, altrimenti mi fai fare brutta figura, come tutte le volte."- 

-"Non ti preoccupare mamma! Prometto che mangerò poco, però non lo so quando è esagerare."- 

-"Va bene, allora quando ti toccherò la gamba, quello sarà il segnale per smettere di mangiare."- 

La giornata di lavoro si svolse come sempre, forse anche meglio dato che la primavera si stava avvicinando, giunta l'ora della cena, l'intera famiglia fatta di lavoratori e di padroni, si riunì in cucina per  mangiare tutti insieme. 
La Signora, sapendo la fame di Cucal, aveva preparato almeno due porzioni in più, una bella e grossa teglia arrivò sulla tavola e il ragazzo senza capire più niente si fiondò con la sua voracità tipica ma genuina e forse per questo che in fondo veniva voluto bene da tutti comunque. 
Dopo non molto Cucal, aveva iniziato il terzo piatto di lasagne e ad un certo punto il cane di famiglia, che gironzolava sotto al tavolo in attesa di qualche mano allungata e animo buono, gli toccò la gamba e lui si fermò immediatamente e non volle mangiare più, la Signora allora domandò: 

-"Cucal perchè hai smesso di mangiare?"-

-"Me an magn piò."- (io non mangio più) 

-"Ma ho cucinato tutto questo per te"-

-"Ah no, me an i ho piò fam."- (io non ho più fame) 

Anche la mamma provò a convincerlo, ma non riuscirono a smuoverlo dalla sua convinzione. 
Dopo cena si ritirarono tutti per la notte, Cucal e la sua mamma dormivano nella stessa stanza in un grande letto. 
Non era neanche tanto tardi, Cucal inzia ad agitarsi nel sonno fino a svegliarsi dalla fame. 

-"Mama, me ai ho fam."- (Mamma, io ho fame) 

-"Come hai fame? Perché hai mangiato così poco a cena?"- 

-"Per forza mamma, mi hai toccato subito la gamba."-

-"Io non ti ho toccato proprio niente."- 

-"Invece si!"-

-"Può darsi che qualcuno te l'abbia toccata per caso!"-

-"Ho visto dove hanno messo le tagliatelle in cucina, posso andare a mangiarle?"-

-"Si Cucal, puoi! Ma metti tutto a posto, non fare rumore e torna in fretta che qua si deve dormire!"-

Trovata al buio la teglia, era così felice che cominciò a mangiarla con le mani. Per fare in fretta si incamminò verso la camera da letto, ma senza luce sbagliò porta e andò a finire in quella della cameriera, che russava proprio come una signora di una certa età:

-"Mama, in vut un po?"- ( mamma, ne vuoi un po')

Ma la cameriera continuava a dormire:

-"Mama, in vut un po?"-

Nessuna risposta, a parte l'ennesimo ruggito e Cucal stanco di fare domande, prese un pugno di tagliatelle e le lanciò verso la ragazza, facendo centro proprio nel sedere, che in quel momento era scoperto. 
Finì di mangiare e si pulì la mano nelle lenzuola e tornò fuori nel corridoio, girovagando entrò questa volta nella camera giusta, dove sua madre lo stava aspettando sveglia. 

-"Sei soddisfatto?"-

-"Si, ora mi sento molto meglio."- 

-"Vieni a dormire allora!"-

Non passò molto che Cucal ricominciò a girarsi nel letto di nuovo, tanto che la mamma si svegliò, di nuovo. Gli effetti della marmellata erano giunti. 

-"Mama, um scapa da cagher."- (mamma, mi scappa da cagare) 

-"E allora prendi il vaso che è sotto il letto e falla!"-

Quando fu sul vaso iniziò a fare un rumore strano tanto di tuoni e ritorni 
Dopo un tempo considerevole, la mamma gli domandò:

-"Cucal, ma quanta t'in ne fata?"- (Cucal, ma quanta ne hai fatta)

Lui subito infilò la mano dritta dentro al vaso e tirandola su in bella vista gridò: 

-"Mama, ai n'ho fata acsè!"- ( Mamma ne ho fatta tanta così )

Alzando la mano piena di merda per mostragliela.

-"Pruvatta me!"-

Cucal si pulì la mano nel lenzuolo e andò a letto. 
La mattina seguente la mamma, prese le lenzuola di tutta la casa per lavarle. 
La cameriera svegliatasi, si sentì nel sedere qualcosa di umido e credette di essersela fatta addosso, si tolse tutti i vestiti al buio per la vergogna, avvolse tutto nelle lenzuola e corse in lavanderia. 

-"Signora, mi vergogno tanto, ma stanotte debbo aver fatto qualcosa del letto, non potreste lavare tutto senza che nessuno sappia niente?"- 

-"Non vi preoccupate, è il mio lavoro, lasciate tutto qui e andate tranquilla!"- 

Quando la ragazza se ne fu andata, La mamma aprì il fagotto delle lenzuola e vide le tagliatelle. 
Lei che conosceva bene il suo figliolo, immaginò subito cosa potesse essere successo e ringraziò il cielo che la vergogna della cameriera non le avesse permesso di scoprire la verità. Si fece pure quattro risate. 
La mamma, non aveva certo l'età giusta per fare il faticoso lavoro della lavandaia e ben presto iniziò a non stare bene e i pochi soldi che aveva messo da parte con il suo lavoro finirono in fretta e presto arrivò il giorno in cui si trovò costretta a vendere la sua bellissima tela datagli da suo marito il giorno delle nozze. Non potendo andare di persona al mercato mandò Cucal, non prima di avergli fatto alcune raccomandazioni: 

-"Mi raccomando figlio mio! Vendila solo a persone che chiacchierano poco, perché i chiaccheroni ti fregano sempre!"-

-"Non ti preoccupare mamma, vedrai che faccio per bene!"-

Così Cucal partì per il mercato, deciso a vendere la tela secondo le indicazioni della madre. Giunto al mercato non iniziò a cercare compratori, camminava senza parlare con nessuno, ma la tela era talmente bella che attirò l'attenzione di un monsignore che chiese:

-"Ehi, ragazol! Vut vandurm cla taila?"- (Ehy ragazzo! Vuoi vendermi quella tela?)

-"No, no! A vò no, aviv tropa ciacra!"- (No, no! A voi no, avete troppe chiacchere!)

E il compratore se ne andò, ma ne arrivò subito un altro:

-"Ehi, ragazol! Vut vandurm cla taila?"-

-"No, no! A vò no, aviv tropa ciacra!"-

Andò avanti così tutta la mattina e quando il mercato chiuse, Cucal non era riuscito a vendere la tela perché secondo lui tutti parlavano troppo e decise di tornare a casa.
Mentre era sul sentiero, si levò un vento sempre più forte, ma quasi non se ne accorse perché era troppo preoccupato:

-"Adesso cosa dico alla mamma?"-

Proprio in quel momento vide in un crocevia una statuina della Madonna, la quale era molto vecchia e in balia del vento aveva iniziato ad ondeggiare avanti e indietro.

-"E se provassi a vendere la tela a quella signora? Non mi sembra una chiaccherona."-

-"Sgnoura, vliv cumprèr la mi taila?"- (Signora, volete comprare la mia tela?)

La statua, mossa dal vento sembrava dicesse sì.

-"Bene! La lascio qui! Domani vengo a prendere i soldi!"-

Il vento continuava a far muovere la statuina, confermando la vendita.
Così Cucal, contentissimo continuò la strada verso casa. La mamma vedendo in lontananza il figlio, gli andò incontro.

-"Allora Cucal, hai fatto una buona vendita?"-

-"Sì mamma! stavolta sarai contentissima di me! Ho venduto la tela ad una persona che chiaccherava veramente poco!"-

-"Bene! E quanto te l'ha pagata?"-

-"Siamo rimasti d'accordo che i soldi li vado a prendere domani!"-

-"Ma no, Cucal! Te li dovevi fare dare subito! Ti sei fatto fregare anche stavolta!"-

-"No mamma! Fidati di me, domani vado a prendere i soldi, vedrai che mi pagherà bene!"-

La mamma, desolata e senza molto da dire, scosse la testa e andò in casa.
La mattina Cucal si svegliò di buon'ora per andare a riscuotere quanto gli era dovuto, la giornata era bella e non tirava un filo di vento.
Arrivato al crocevia, la tela naturalmente era sparita e la madonnina immobile.

-"Sono venuto a prendere i miei soldi!"-

Ma la statua non si muoveva.

-"Ehy, dico a voi, sono venuto a prendere quanto mi spetta!"-

Ma non ricevette nessuna risposta.

-"Non volete pagarmi, vero? Adesso ci penso io! Voi aspettatemi qui, che quando torno ve lo do io il vostro avere!"-

Arrabbiatissimo il ragazzo andò in cerca di un bastone e quando ne trovò uno che considerava abbastanza grosso, lo prese e tornò dalla statuina.

-"Volete scommettere che quando questo bastone avrà parlato al posto mio, mi pagherete?"-

Così dicendo assestò un colpo tremendo alla statua che, vecchia com'era, andò subito in frantumi scoperchiando una pentola piena di monete d'oro, nascosta alla base.
Cucal prendendo la pentola disse:

-"Aviv vest che m'aviv pagà?"- (Avete visto che mi avete pagato?)

E se ne tornò a casa correndo e urlando come un folle.

-"Mama! Mama! La sgnaura ma dè chi sold què, sin dit? La ma pagà bain?"-
(Mamma!Mamma! La signora mi ha dato questi soldi qui, cosa dici? Mi ha pagato bene?)

La donna vedendo tante monete d'oro, per poco non svenne.

-"Mama! Aloura ma pagà bain la sgnoura sé o no?"-
 (Allora mi ha pagato bene la signora si o no?)
 
-"Si, figlio mio, ti ha pagato molto bene! Sei stato bravo!"-

Mentre diceva così, iniziò a pensare a Cucal che ingenuo come era, alla prima occasione di andare al paese avrebbe iniziato a parlare con tutti della ricchezza trovata e prima o dopo sarebbero venuti a rubarlo. Quindi, le venne l'idea di spiegare al figlio un'altra versione:

-"Sei stato molto bravo! Però queste non sono monete d'oro, bensì monete di ottone vecchio!"-

-"Ah, ma è un buon compenso per la tela? Sono stato bravo anche questa volta mamma?"-

-"Si! Ma acqua in bocca con chiunque!"-

Cucal era al colmo della felicità, la mamma non gli faceva un così bel complimento da molto tempo. Il mattino dopo, la donna prese alcune monete e andò in paese a fare compere, lasciando il ragazzo in casa a riposare.
Proprio quando il giovane stava facendo colazione, sentì una gran caciara fino a quando non vide in lontananza un  robivecchi sul sentiero che urlava:

-"Compro e vendo stracci! Ferro, rame, ottone vecchio! Portatemi qualsiasi cosa che più non serve!"-

Cucal cambiò di colpo espressione, come un'illuminazione, prese la pentola piena di monete d'oro, corse incontro ai robivecchi urlando a sua volta:

-"Signore! Io ho questa pentola piena di ottone vecchio. Cosa mi offrite in cambio?"-

Il povero uomo, vedendo tutto quell'oro si avvinghiò sulla pentola e con voce tremante disse:

-"Ti lascio tutto se mi dai questa pentola! Tutto quello che ho è tuo!"-

-"Ma proprio tutto signore? Anche il carretto? Stupendo! Chissà come sarà contenta la mamma!"-

Quando Cucal finì di parlare all'uomo, quello era già sparito correndo in fondo al sentiero.

-"Adesso faccio una sorpresa alla mamma! Guarda quanta roba ho comperato per un po' di ottone vecchio!"-

Tornato a casa pensò bene di appendere tutti i pentolini di rame alle finestre, sugli alberi davanti casa, ne appoggiò uno su ogni palo della vigna. Con il sole alto e potente i ciotolini luccicavano così tanto da poterli vedere a chilometri di distanza.
La mamma, tornando dal paese, carica di ogni sorta di articolo che i soldi possano comprare, rimase sorpresa e dubbiosa nel vedere tanto luccichio provenire dalla vigna, quindi affrettò il passo e giunta a casa iniziò a domandare spiegazioni al figlio.

-"Mamma è passato un robivecchi che cercava dell'ottone, allora mi è venuto in mente il pentolino e gliel'ho dato! E lui mi ha lasciato, pensa, tutto il suo carretto! sei contenta mamma? Sono stato bravo?"-

Questa volta la mamma ebbe un crollo così forte che temette per la sua vita.

-"Ma Cucal, avevamo una pentola di monete d'oro, eravamo ricchi e tu l'hai regalata? Io credo di essere arrivata al limite, non ce la faccio più, me ne vado via, lontano. Lontano da te!"-

Prese uno scialle e si incamminò per il sentiero senza voltarsi. Cucal in lacrime, iniziò a rincorrerla:

-"Mamma! Mi avevi detto che era ottone vecchio! Come facevo a saperlo? 
Mamma! Mi lasci qui? Io vengo con te che da sola qua non ci voglio stare!"-

Disperato iniziò a correre, tanto che la donna si voltò e vide la porta di casa aperta e le uscì d'istinto la frase:

-"Tint almanc drè l'ossc...!"- (Tirati almeno dietro l'uscio, il portone)

Poi riprese il cammino ben decisa a non voltarsi più indietro e ad ignorare la presenza del figlio. Lui tornò indietro al comando della madre, in preda al panico arrivò davanti alla porta e invece di chiuderla, senza pensare, la alzò e se la mise in spalla e ripartì all'inseguimento.
La mamma, camminò tutto il giorno fino a quando, ormai giunta la sera, si ritrovò ai piedi di una vecchia ed enorme quercia.

-"Io vado a passare la notte su quest'albero."-

-"Se vai tu, vengo anch'io!"-

Arrivata ad una certa altezza, sentì Cucal che stava faticando molto a salire, e girandosi vide il figlio aggrappato ai rami, che salendo si stava portando in spalle anche la porta.

-"Ma sa fet con l'ossc in spala?"- (Ma cosa fai con l'uscio in spalla?)

-"Me lo hai detto tu mamma!"-

-"Ma io intendevo chiudi la porta!"-

-"Bhè, ormai me lo sono portata dietro e ora non scendo."-

La donna domandò al cielo che cosa avesse fatto di grave per esserle capitato un figlio come Cucal. Trovando dei buoni rami, si accomodarono e proprio poco prima di prendere sonno, furono destati da dei strani rumori.
Sotto alla quercia giunsero tre briganti e proprio quella quercia fu scelta da loro come punto per la notte. Affamati e stanchi accesero un fuoco e mentre uno preparava la polenta da mangiare, gli altri due iniziarono a contare e valutare la merce rubata quel giorno.
Presero il primo sacco di monete, lo svuotarono e iniziarono a dividerli:

-"Uno a te, uno a me e uno l'altro. Uno a te, uno a me e uno l' altro. Uno a te, uno a me. Uno a te, uno a me e uno l' altro. Uno a te, uno a me,..."-

La mamma, terrorizzata dal poter essere scoperta, pregava sussurrando:

-"Sta attento a non muoverti, stai attento a non fare rumore, se si accorgono che noi siamo qui sopra è la nostra fine!"-

Cucal annuì, ma poco tempo dopo le disse sofferente:

-"Mama, um scapa da piser!"- (Mamma, mi scappa da pisciare!)

-"Povera me, se ci scoprono ci uccidono tutti e due. Se proprio non la trattieni prova a lasciarla andare goccia a goccia!"-

-"A chè chè. Me la fag!"- (Piano piano. Io la faccio!)

Con tutto l'impeto che può avere una vescica piena, annaffiò la chioma della quercia, la pipì scivolando di foglia in foglia arrivò a terra sotto la forma di goccioline e quasi tutta finì nella pentola di polenta.

-"Ma cosa succede? Sembra che stia piovendo!"- 

Disse il brigante che cucinava.

-"Ma va là! Non vedi che ci sono le stelle?"-

Disse l'altro.

-"Allora cos'è che cade dentro alla pentola?"-

-"Cosa vuoi che sia, sarà la resina dell'albero, lascia pure che cada che dà sapore!"-

Sentendo queste parole, la mamma tirò un sospiro di sollievo, ma dopo poco Cucal la chiamò:

-"Mama, um scapa da cagher,..."- (Mamma, mi scappa da cagare!)

-"Ma allora vuoi proprio che ci scoprano. Se proprio ti scappa, lasciala andare piano piano, pezzettino per pezzettino!"-

-"A chè chè. Me la fag!"- (Piano piano. Io la faccio!)

Come prima non badò a trattenere niente, questa volta pure tra un peto e un altro.

-"Ma cos'è quella roba che sta scendendo?"-

Chiese il brigante di prima.

-"Ti ho detto che è la resina della quercia!"-

-"Ma così grossa?"-

-"Non ti preoccupare! Più è grossa, più la polenta è buona! Ora lasciaci contare che se no facciamo male!"-

-"E i tuoni? Perché ci sono i tuoni se il cielo è sereno?"-

-"Sarà un temporale in lontananza!"-

La conversazione si interruppe così. I nervi della mamma erano veramente a fior di pelle, pregava perché suo figlio stesse fermo e in silenzio, ma non servì a niente, ad un certo punto:

-"Mama, um scapa l'oscc!"-  (Mamma, mi scappa l'uscio)

-"Puvratta me, m'arcmand tegnàl strec!"- (Poveretta me, mi raccomando tienilo stretto)

-"Me al las ander, l'è trop pais!"- (Io la lascio andare, è troppo pesante)

Così dicendo, da li a pochi secondi lasciò la presa e la porta cadendo sbatté da un ramo all'altro facendo un gran baccano.
I briganti assaliti da terrore, pensando che fossero i demoni del bosco scapparono a gambe levate urlando senza mai più fare ritorno. Lasciarono tutto: soldi, merce preziosa, due cavalli, un mulo e pure la polenta.
La mamma, dopo che tutto si fu calmato, scese dalla quercia seguita dal figlio e in quel momento, capirono di essere diventati di nuovo ricchi, forse più di prima.
Cucal mise tutto il bottino sopra ai cavalli, lui era interessato anche a prendere con se la polenta, ma alla mamma bastò uno sguardo per fargli capire che forse era meglio di no.
Quando furono pronti se ne ritornarono alla loro casetta nei campi.
Con tutti quei soldi, ben presto poterono allargare la loro casina trasformandola in una grande cascina piena di alberi e animali. Da quel momento non soffrirono più la fame e fecero una vita da signori.
Nella serenità dei giorni che trascorrevano, un giorno Cucal andò dalla mamma e le disse:

-"Mama, sento che è arrivato il tempo per me, io mi voglio sposare! Come devo fare?"-

-"Non saprei figliolo, non c'è nessuna che ti interessa? Ma perché non provi a corteggiare le tre figlie del pastore che abita qui vicino?"-

-"Bella idea mamma! Ma però poi quando arrivo là cosa debbo fare?"-

-"T'è da dir dal parulein elti e doulzi!"- (Devi dire delle paroline alte e dolci!)

-"Ho già capito mamma, stasera vado proprio a cercare morosa allora!"-

Più tardi, lavato e vestito di tutto punto si presentò a casa del pastore. 
Bussò e ricevuto con tutti gli onori anche solo per quel che era diventato, fu fatto accomodare e appena vide la prima delle tre sorelle, iniziò a recitare:

-"Torr, muntagn, miel, zoccar!"-  (Torri, montagne, miele, zucchero!)

Tutti si azzittirono e dopo un momento di gelo, scoppiarono in una grande risata e il padre disse:

-"Cucal, ma cosa dici? " -

Il ragazzo credette che tante risate fossero dovute al rifiuto della ragazza, cambiò obbiettivo e si mise a dialogare con la seconda:

-"Torr, muntagn, miel, zoccar!"- 

Altre risate e il pastore:

-"Insomma, cosa significa quello che dici? Quando ti ho visto entrare, ho creduto fosti venuto per corteggiare una delle mie figliuole, ma invece..."-

-"Infatti! Ma sembra che nessuna di loro mi voglia come marito, adesso mi rimane l'ultima!"-

Poi rivolgendosi alla più piccola ripeté:

-"Torr, muntagn, miel, zoccar!"- 

E anche questa volta quello che ottenne furono solo delle risate, demoralizzato se ne scappò a casa.
Quando la mamma lo vide arrivare gli chiese come fosse andata e lui rispose:

-"Deve essere andata male mamma, ridevano tutti a squarcia gola!"-

-"Ma tu hai fatto come ti avevo detto io?"-

-"Si mamma! Gli ho detto: Torr, muntagn, miel, zoccar!"- 

-"Santa madonnina! Non era proprio quello che intendevo..."-

Dopo un po' di giorni, Cucal decise di riprovarci e chiese alla mamma il permesso di andare e qualche consiglio per fare bella figura.

-"Và mò! Tira una quelca ociadela!"-
 (Tira qualche occhiatina: strizzare l'occhio in senso vezzeggiativo)
 
-"Ah,... ho capito mamma, vedrai che stasera faccio bene!"-

Si incamminò verso la casa delle tre ragazze, ma prima di entrare in casa si fermò nella stalla dove stavano riposando tante pecore.
Prese una ad una e cavò loro gli occhi, li mise tutti in tasca e poi entrò in casa.
Quando il pastore lo vide entrare gli disse:

-"Buona sera Cucal! Cosa sei venuto a raccontarci oggi?"-

-"Stasera non ho niente da dire."-

Detto questo, mise una mano in tasca, strinse un pugno di occhi e iniziò a gettarli addosso alle tre ragazze. Appena videro il sangue si misero ad urlare e correre:

-"Che schifo! Che cosa è questa roba?"-

Quando il padre prese il fucile per accopparlo, il ragazzo si era velocemente dileguato nel nulla. Si chinò e prendendo una di quelle strane palle insanguinate capì che erano occhi, occhi di pecora, preso dal panico corse nella stalla e trovò tutte le sue pecore morte a terra.
Infuriato e armato corse alla casa della vicina.
Cucal corse a casa e si chiuse in camera sua senza dire niente, dopo poco si sentirono degli urli in lontananza e la mamma uscì fuori a capire cosa stesse succedendo, finché non vide il pastore fuori di sé:

-"Sapete cosa ha fatto quel diavolo di vostro figlio? Dove si è cacciato?"-

-"Non so niente. Che cosa ha combinato stavolta?"-

Il contadino le raccontò tutto, tanto che la mamma non trovò più parole per giustificare nulla.

-"Quante pecore vi sono morte? Ve ne pago il doppio di quante ne avevate e se vendete la carne di quelle morte, potreste considerarci di nuovo in pari e ridare a mio figlio un'altra possibilità di corteggiare le sue figlie?"-

Sentite quelle parole, l'uomo non solo si calmò, ma iniziò a ringraziare la signora.
La mamma andò dal figliolo e gli disse:

-"Possibile che non ne combini una giusta?"-

-"Mamma, credevo di aver fatto bene questa volta!"-

Un po' di tempo passò, fino a quando Cucal non decise di tornare a casa del pastore.

-"Mamma, mi dici che cosa devo fare stasera?"-

Sovra pensiero nel lavoro che stava svolgendo, rispose:

-"Tirig un quelc cavciulein!"-
(Tira qualche pezzettino di legno, fine pagliuzza,
 per attirare l'attenzione in maniera fine)
 
-"Ho capito mamma! Questa volta sicuro che ho capito!"-

Nel pomeriggio, la mamma notò il figlio nel capannone intento a preparare dei pioli in legno, era così orgogliosa di lui per aver messo giudizio costruendo una nuova scala per il fienile, pensò.
Al tramonto raccolse tutti i pioli e ci fece una fascina, poi salutando la mamma, si diresse dal pastore.
Lo fecero entrare in casa, si, ma il padre teneva il fucile a portata di mano.
Ad un certo punto Cucal uscì fuori dalla porta per entrare con la fascina di pioli. Li preparò e iniziò a picchiare a caso le ragazze, tra urla e sangue il padre sparò due colpi in aria e il ragazzo scappò via più forte che potesse.

-"Si può sapere perché sei già tornato a casa?"-

-"Io non ho fatto proprio niente, mamma! Ma lui sai quanto si è arrabbiato?"-

-"Ma per caso i pioli che stavi preparando stamattina centrano qualcosa?"-

-"Certo! Ho usato quelli per fare quello che mi avevi suggerito! Perché li avrei preparati altrimenti?"-

-"Va bene. Allora questa volta te lo spiego per filo e per segno cosa devi fare, così non sbagli!"-

-"Scordatelo mamma! Io  in quella casa non ci metto più piede! Domani vacci tu a cercarmi moglie!"-

-"Non dovrei neanche pensare di poterlo fare, ma conoscendoti, forse è la soluzione migliore! D'accordo, andrò io dal pastore e vedrò cosa posso fare!"-

Il giorno dopo la mamma andata dal pastore iniziò:

-"Caro signore, conosco bene i limiti di mio figlio, è un caro ragazzo, ma è fatto un pò a modo suo! Ma se voi concederete una mano delle vostre tre figlie, vi prometto che farà una vera vita da regina!"-

-"Non lo so. Non me la sento di imporre a una delle mie figlie un marito come Cucal. Ma se fosse una scelta libera da parte di una tra loro, io non obbietterò."-

Di scatto la più grande si alzò in piedi e disse:

-"Di certo io non lo voglio come marito uno scemunito così!"-

La seconda lo stesso:

-"Io neanche morta!"-

La più giovane invece disse:

-"Se non lo vuole nessuna delle mie sorelle, signora, penso di riuscire a gestire vostro figlio e quindi lo sposerò io!"-

La mamma, felice, grata e sollevata disse:

-"Benissimo! Allora possiamo fissare la data del matrimonio per domenica prossima, la festa si celebrerà a casa mia e le spese del matrimonio saranno tutte a carico mio!"-

Il padre non commentò nulla.
Tornata a casa, raccontò tutto a Cucal e iniziarono i preparativi per tutto. 
La mamma , per tutta la settimana a seguire, quasi non vide il figlio, impegnata com'era nei preparativi. Intanto il ragazzo passava tutte le sue giornate ad andare per il paese ad annunciare le nozze prossime.
Davanti  al macellaio si fermò a parlare:

-"Questa è proprio bella Cucal! E dimmi chi sarebbe la fortunata?"-

-"La più piccola delle figlie del pastore nostro vicino!"-

-"Tu vorresti farmi credere che una così bella figliola sarà tua sposa?"-

-"Si Signore! E anche molto presto!"-

-"Facciamo così! Il giorno in cui ti sposi, vieni qui e ti regalo la carne per il pranzo!"-

-"Davvero? Troppo gentile da parte vostra! Non mancherò!"-

Quando il gran giorno finalmente arrivò la mamma andò a svegliare il figlio.

-"Coraggio dormiglione! Bisogna iniziare a prepararti che oggi ti sposi!"-

-"No, no mamma, io a sposarmi non ci vado! Vacci tu al mio posto! Io vado dal macellaio a prendere la carne, me l'ha promessa in regalo il giorno del matrimonio!"-

Stanca di far ragionare uno zuccone e non vedendo possibilità di convincere Cucal, accettò e si preparò per andare in chiesa.
Prima si raccomandò:

-"Quando vai dal macellaio, stai attento a non farti fregare, dal momento che la carne te la regala cercherà di darti quelle parti tutte ossa. Tu controlla bene!"-

-"Non preoccuparti mamma! Stai tranquilla che quel signore di ossa a me non ne da!"-

Arrivato in paese, portandosi da casa un forchettone lunghissimo, andò diretto dal macellaio:

-"Buongiorno signore, oggi mi sposo!"-

-"Ho sentito ragazzo! In paese non si parla d'altro! Ma come mai tu non sei in chiesa?"-

-"E' andata mia madre a sposarmi al mio posto! Io sono venuto a prendere la carne che mi avevate promesso!"-

-"Hai fatto bene! Così la prossima volta imparo a non crederti!"-

-"Guardi bene che a me farebbe piacere controllare il tipo di carne che mi dai!"-

-"E fai bene a voler controllare! Ecco, questa è una coscia di un vitello appena macellato, che ne dici, ti va bene?"-

Non ci fu risposta, infilò con  silenziosa concentrazione ed espressione seria il forchettone nella carne, ma dopo un breve tratto si arrestò per l'osso.

-"No, no! Questa non la voglio, ci sono troppe ossa!"-

-"Se non la vuoi pazienza! Ti farò vedere un altro pezzo, però è proprio un vero peccato, perché una coscia così bella non si vede tutti i giorni!"-

Così tornò nella dispensa e prese una bella spalla sempre di quel vitello, ci teneva a dargli un pezzo pregiato, ma ancora una volta, infilò il forchettone e ancora una volta trovò subito delle ossa.

-"No, no! Questa non la voglio, ci sono troppe ossa!"-

Il macellaio un po' scoraggiato, gli fece vedere tutti i tagli di carne migliori che avesse e tutti erano stati bocciati dal severo forchettone, fino a quando spazientito:

-"Tu non vuoi le ossa vero? Bene bene, ce l'ho io la carne giusta per te! Vedi in quell'angolo ci sono dei sacchi, ne prendi uno e vai nel letamaio, lì ci sono le budella del vitello, sempre fresche di giornata! Puoi prendere tutto quello che vuoi, puoi anche riempire il sacco!"-

-"Siete proprio sicuro che quella carne non ha ossa?"- 

-"Neanche uno Cucal!"-

Provò e fu rassicurato dalla prova del forchettone.

-"Avete visto quanto sono stato furbo! Non si riesce mica a fregare a me!"-

-"Sicuro, Cucal, sicuro."-

Arrivato a casa con un enorme sacco di frattaglie in procinto alla decomposizione, accese il fuoco e mise il tutto dentro ad una pentola. Solo che quando iniziò la cottura, in tutta la stanza divampò un odore di morte ed escrementi. E più passava il tempo, più la puzza diventava pungente e si propagava ovunque.

-"La mamma questa volta non potrà dire niente, sono stato proprio bravo!"-

Intanto la mamma dopo la cerimonia, con la sposa e tutti gli invitati si dirigeva a casa per pranzare, quando le salì un tremendo presentimento e con una scusa si staccò dal gruppo e prese una scorciatoia che solo lei conosceva per arrivare in metà del tempo a casa.
Era appena arrivata al cancello del giardino, quando un odore nauseabondo la accolse.

-"Ho fatto bene a precedere gli invitati!"-

Entrò in cucina, guardò per un momento Cucal, senza dirgli niente e subito prese la pentola e la portò nella fossa dell'orto, ben lontano dalla casa, intanto il figlio seguendola le domandava continuamente:

-"Mamma, ho sbagliato qualche cosa? Guarda che sono stato attento, ho controllato tutti i pezzi di carne e ho preso solo dove non c'erano ossa. Se quel macellaio mi ha fregato, basta che me lo dici e torno subito a fargliela vedere io!"-

-"Sei stato bravo, non preoccuparti. Ora aiutami a deodorare la casa che gli ospiti stanno arrivando!"-

In un batter d'occhio riuscirono ad arieggiare tutte le stanze e a iniziare a preparare le tagliatelle con il pomodoro. 
La cerimonia proseguì in armonia e in festa, fu una bellissima giornata.
Quando, ormai giunta sera tutti tornarono a casa, la mamma disse ai due ragazzi:

-"Coraggio! La vostra camera è pronta, questa è la prima notte di nozze! Andate pure che qui finisco da sola!"-

Cucal prese un momento la mamma in cucina e le disse:

-"No, no mamma! Io a letto con mia moglie non ci vado! Vacci tu!"-

-"Cosa? Io ti ho trovato moglie, io ti ho sostituito in chiesa sposandola e adesso vorresti che io passassi con lei la prima notte di nozze? Scordatelo! Adesso seguimi!"-

Li portò entrambi in camera da letto e li chiuse dentro.
La povera fanciulla, iniziò a prepararsi per andare a letto, mentre lo sposo non riuscì ad alzare lo sguardo per guardarla, imbarazzatissimo e invaso dalla vergogna non stava fermo un secondo girando per tutta la stanza. Non sapeva che fare.
Lei vedendo l'impossibilità di comunicare e speranzosa di riuscire a rompere il ghiaccio, si infilò sotto le coperte e disse:

-"Marito mio, vieni a letto? Cosa aspetti, questa è la prima nostra notte!"-

-"Adesso vengo!"-

Dopo un'ora che la ragazza attendeva però, Cucal continuava a camminare.

-"Allora vieni a letto si o no?"-

-"Adesso vengo!"-

Passò un'altra ora senza che Cucal fece qualcosa se non andare avanti e indietro per la stanza.
La ragazza iniziò a pensare desolata che sposandolo aveva sì, trovato un marito ricco e bello, ma che la sua stupidità superava di gran lunga le altre due e che sarebbe stato l'inferno passare la vita con lui.
Arrivata a questa conclusione, iniziò a pensare ad un modo per scappare e disse:

-"Cucal, mi scappa la pipì, ma tua madre ha chiuso la porta a chiave."-

-"E io cosa posso farci?"-

-"Guarda! Mi lego a questa corda e tu mi cali giù dalla finestra, poi quando sono pronta per risalire ti scuoto la corda due volte e mi tiri su! Va bene?"-

Lei venne calata, si slegò, prese una pecora e la legò al suo posto e scosse la corda due volte. La pecora venne tirata su mentre lei la guardava e amareggiata se ne tornò a casa del padre.
Il novello fece entrare la pecora in camera e dato che era buio non si accorse dello scambio.
Intanto lui  si era convinto ad andare sotto le coperte, ma la pecora iniziò a girare nella stanza terrorizzata senza belare. Sentendo il rumore degli zoccoli sul pavimento, il marito iniziò a spazientirsi:

-"Vieni a letto."-

Niente.

-"Vieni a letto!"-

Ripeté Cucal contrariato, ma non ricevendo risposta prese la pecora e la infilò a letto ricoprendola completamente con le coperte.
Il povero animale non avendo ossigeno, morì soffocato poco tempo dopo, ma prima dal panico cagò per tutto il letto. 
Quando Cucal gli venne il coraggio di fare la prima mossa e allungò la mano verso la sua sposa, trovò delle palline e preoccupato urlò:

-"Mama, mi muier l'ha cagà dal beleini in tal let!"- 
(Mamma, mi moglie ha cagato delle palline nel letto!)

-"Ma va là sciocco! Si sarà rotta la collana e sono le perle quelle che stai sentendo!"-

-"Va bene, va bene mamma!"-

Passato qualche minuto, Cucal allungò di nuovo la mano, toccò la lana della pecora e di nuovo urlò:

-"Mama, mi muier l'ha la lana!"- ( Mamma, mia moglie ha la lana!)

-"Ma cosa stai dicendo! Saranno i capelli! Ora vai a letto, per l'amor del cielo!"-

Sempre più curioso di vedere finalmente la sua sposa, quindi con un gesto non delicato ma deciso accese la luce, alzò la coperta e vide la pecora morta, spaventato corse alla porta e picchiando violentemente su di essa urlò:

-"Mama, mi muier le divintà una pieggra, l'ha cagà a let e pò le morta!"-
(Mamma, mia moglie è diventata una pecora, ha cagato e poi è morta!)

La donna a quel punto decise di aprire la porta e vista la scena non ci mise molto a capire, ancora una volta era riuscito a sfasciare tutto e piena di rabbia urlò:

-"Razza di asino, ho sempre fatto tanto per trovarti una sposa e tu hai rovinato tutto! Ma ora io non ce la faccio più, stupido così non capirai mai la differenza tra bene e male e io non voglio continuare a vedere questo! Non ti voglio più vedere! Basta!"-

La mamma naturalmente non abbandonò mai il suo tormento, quel figlio che mai l'avrebbe fatta vivere tranquilla,  ma anche per lei arrivò il momento di doverlo lasciare e si portò con se il timore per la sorte del suo figliolo.
Cucal solo e ricco cominciò a frequentare la gente del paese che si dimostrò amica e presente fino a che non sperperò tutti i suoi soldi, in prestiti mai restituiti e offerte a chiunque si mostrasse socievole, fino a quando non diventò così tanto povero che nessuno volle avere più qualcosa a che fare con lui.
Morì in miseria e l'unico posto in cui ogni tanto poteva andare per essere felice era nei suoi pensieri, quando chiudeva gli occhi e ricordava la sua mamma, l'unica ad avergli voluto del vero bene.

Fine






























 






