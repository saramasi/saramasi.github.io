---
title: Mi surela dall mozz al did
category: fiabe
published: true
abstract: >-
  Una ragazza pura di animo, circondata da persone che come unico obbiettivo
  avevano la sua tristezza, grazie all'aiuto della buona foruna, alle persone di
  passaggio che si incontrano nella vita e al buon animo, quello che deve
  avvenire, avverrà.
---

## Mia sorella dal dito mozzo

C'era una volta, e una volta non c'era, non molto lontano da qui...

Una famiglia come tante, con un papà una mamma e una splendida bambina di nome Flora. Erano felici e gli anni in armonia passarono molto in fretta. Era da poco passato il quattordicesimo anno di età di Flora, quando un brutto giorno la mamma si ammalò e poco dopo morì. 

Il padre dopo aver a lungo pianto la sua cara moglie, cominciò a pensare a quanto sarebbe stato difficile per la sua piccola Flora crescere da sola, senza madre e in pratica senza padre, dal momento che il suo lavoro lo portava a lunghissimi periodi lontano da casa. 
Decise quindi di prendere moglie, la sua scelta cadde su una vedova la quale aveva una figlia, Carlotta della stessa età di Flora. 
Al padre sembrava la decisione più giusta per la sua piccola e siccome la vedova accettò di buon grado quel matrimonio, non si indugiò oltre e il rito fu celebrato.

Passarono gli anni e Flora si faceva ogni giorno più bella, circondata dai suoi animali, dalle praterie e dai boschi. L'acida matrigna non poteva sopportare che quella fanciulla stesse diventando ogni giorno più splendente e sua figlia Carlotta no. Per far sì che non ci fosse concorrenza tra le due, nel momento in cui un eventuale pretendente si fosse presentato e anche sperando di imbruttirla un po' con la fatica, le ordinava di compiere tutte le faccende fuori casa dall'alba al tramonto, tutti i giorni.

"Vai a pascolare le mucche!"

le ordinava 

"E non tornare fino a quando non avrai filato questa lana e non l'avrai composta in matasse."

Così Flora si ritrovò nei campi con le sue adorate mucche e una quantità di lana che nessuno avrebbe potuto filare in un giorno, ma lei non era preoccupata, andò da una delle sue mucche e disse: 

"Mocca, moccatta...faà al fus e la sgavatta"

(Mucca, mucchetta,...fa il fuso e la matassa) 

E non si sa come prima del tramonto tutte le matasse erano terminate, Flora ringraziando e baciando la sua mucca, raccolse le matasse e si avviò a casa. Quando la Matrigna la vide rientrare così presto, prevenuta cominciò con gusto a rimproverarla:

"Cosa ci fai qui così presto? Non ti avevo detto di tornare solo a lavoro finito?" 

"Ma Signora, il lavoro è finito, ecco qua le matasse!" 

La Matrigna avrebbe voluto deriderla per il lavoro mal fatto, ma guardando le matasse dovette ammettere, almeno con se stessa, di non aver mai visto filato più bello e non sapendo più come reagire le disse: 

"Adesso entra in casa e comincia a pulire, che domani, giacché sei così brava, di lana te ne do il doppio!" 

Così Flora l'indomani, si ritrovò nei campi con le sue adorate mucche e una quantità di lana doppia rispetto al giorno prima, ma neppure stavolta era preoccupata, andò da una delle sue mucche e disse: 

"Mocca, moccatta...faà al fus e la sgavatta!"

(Mucca, mucchetta,...fa il fuso e la matassa) 

E di nuovo, prima che il sole tramontasse, la lana era già raccolta in perfette matasse. 
Quando la Matrigna, la vide ritornare ancora una volta presto e ancora una volta con il lavoro perfettamente eseguito, si irritò moltissimo e le diede una quantità tale di faccende domestiche che per eseguirle tutte, Flora avrebbe dovuto lavorare tutta la notte. 
Anche la Signora rimase sveglia buona parte della notte a pensare a come poter togliere quel dolce sorriso, che tanto la irritava, dal viso della figliastra, si addormentò solo quando le venne in mente l'idea giusta. 

La mattina successiva mentre Flora si stava preparando per andare ai pascoli, la chiamò e le disse:

"Oggi non andrai ai pascoli, debbo fare dei dolci, ma mi manca il setaccio della farina. Devi andare a casa delle Fate a fartelo prestare!"

"Vado subito signora."

"Vai, vai! Che a quello che ho sentito dire io chi va a casa delle fate o non fa ritorno o se torna, torna molto mal messo!" 

Disse tra sé e sé la matrigna.

Flora si mise in Cammino e nel frattempo che percorreva il sentiero che l'avrebbe condotta dalle fate incontrò un vecchio, uno strano eccentrico signore che le disse: 

"Dove vai bella bambina?" 

"Vado dalle Fate a chiedere in prestito il loro setaccio!"

"Devi stare attenta dolce fanciulla, le Fate possono essere molto buone ma anche molto cattive!"

"Vi ringrazio dell'avvertimento signore. Avete qualche consiglio da darmi?" 

"Certo mia cara, ma li devi seguire tutti alla lettera!" 

"Non dubitate, lo farò!" 

"D'accordo! Allora, ascolta bene: 
Quando arrivi alla dimora delle Fate, bussa alla porta, non ti sarà aperto subito. Ci sarà una voce che ti ordinerà di mettere un dito in un foro situato a fianco della porta stessa. Non farlo! Cerca un bastoncino e infila quello nel foro.

Una volta entrata, le Fate ti chiederanno di svolgere alcuni lavori domestici, tu eseguili meglio che puoi. Alla fine ti chiederanno cosa hai trovato mentre riordinavi e anche se avrai trovato sporco e insetti dovrai dire di aver visto fiori e pietre preziose. 
Prima di darti il setaccio ti vorranno ricompensare con un vestito, te ne faranno vedere un armadio pieno, tu scegli il più brutto. 

Infine ti faranno una raccomandazione, tu ascolta bene e fa esattamente come dicono. Se seguirai tutte le mie istruzioni alla lettera, avrai solo di che gioire."

"Buon uomo non dubitate, il mio cuore mi dice che di voi mi debbo fidare, seguirò scrupolosamente le vostre raccomandazioni!"

Dopo essersi scambiati i saluti e aver donato al vecchietto un fiore raccolto, Flora proseguì per la sua strada e giunta alla casa delle Fate, bussò e una voce rispose:

"Prima di farti entrare vogliamo vedere chi sei! Infila un dito nel foro di fianco alla porta!"

Flora si guardò un po' intorno e vide un rametto proprio grande come un dito, lo raccolse e lo infilò nel foro, sentì un rumore di vento e notò che il rametto era stato tagliato di netto e pensò: 

"Fortuna che ho incontrato quel caro signore, altrimenti adesso avrei un dito di meno!"

Mentre così pensava si aprì la porta e Flora entrò. Nella sala c'erano tre Fate, una bassetta e rotondetta, una altissima e magra come un chiodo e l'ultima di una figura armoniosa e fu proprio quest'ultima che parlò: 

"Cosa sei venuta a fare nella nostra dimora?" 

"Mi ha mandato la mia matrigna a chiedervi se gentilmente potevate prestarci il setaccio per la farina."

"Il setaccio ve lo possiamo anche prestare, ma in cambio tu dovrai farci qualche piccolo favore!"

"Dite pure signore Fate, farò volentieri del mio meglio per accontentarvi!" 

"Prima vai a pulire e riordinare la cucina, poi sali al piano di sopra e fai lo stesso per le nostre camere, noi ti aspettiamo qui!"

Appena entrata in cucina Flora si rese subito conto che il lavoro che l'aspettava non era certo semplice, in quella cucina regnava sporcizia e disordine, non per questo lei si scoraggiò, era abituata ai lavori di fatica e in poco tempo trasformò quel quasi letamaio in una cucina linda e ordinata. 
Passò quindi al piano superiore e costatò che le camere non erano di certo in condizioni migliori della cucina, anzi, quei vani erano popolati da topi e scarafaggi, di nuovo si mise al lavoro e anche questa volta in poco tempo rese le stanze uno splendore. 
Scese quindi nella sala dove in precedenza era stata ricevuta dalle tre Fate che dissero:

"Sei stata veloce Flora. Hai già finito?" 

"Si! Spero di avervi reso soddisfatte del mio lavoro!"

"E cosa hai trovato nei locali che hai pulito?"

"Ho trovato solo fiori e pietre preziose!" 

Seguendo il consiglio.

"Bene! Apri quell'armadio: prendi in regalo il vestito che preferisci e indossalo!" 

Flora aprì l'armadio e vide una serie di splendidi vestiti, uno era talmente bello che quasi abbagliava, ma la ragazza ricordandosi le parole del vecchietto, non si fece distrarre da tali meraviglie e quando, guardando meglio, vide in fondo all'armadio una veste fatta con quel tessuto con cui si trasporta la farina, lo scelse e lo indossò.

"Bene!"

disse la Fata

"Ti sei proprio meritata il setaccio! 
Prima di lasciarti andare avrei un consiglio da darti:

Sulla strada del ritorno sentirai per tre volte il raglio di un asino e anche se sarai tentata, non dovrai voltarti per guardare nella direzione da dove proviene il suono, continua a camminare, guardando dritto davanti a te. 
Ad un certo punto nel tuo cammino sentirai per tre volte il canto di un gallo, questa volta sì, che ti devi voltare e guardare nella direzione da cui l'ultimo canto proviene. Segui questo nostro consiglio e non avrai di che pentirtene!"

"Non mancherò di ricordare le vostre parole, ora però, devo proprio andare! Vi ringrazio di tutto! Vi riporterò al più presto il vostro setaccio!"

Dopo i saluti Flora si mise in cammino per il ritorno e guardando il sole si accorse che era quasi giunto il tramonto. 

"La Signora sarà molto arrabbiata, è tutto il giorno che sono fuori casa!"

Pensò.

Dopo poco che camminava sentì un asino ragliare, poi un secondo e ancora un ultimo. 
Tre volte l'asino ragliò, il suo verso era parso sempre più vicino e anche se le arrivò una strana voglia di guardare, si ricordò delle parole delle fate e riuscì a non girarsi e continuò nel suo percorso. 

Più avanti, quando Flora pensava ancora a quell'asinello che non aveva potuto vedere, sentì in lontananza il canto di un gallo, poco dopo il gallo ricantò e il suo chicchirichichì era più vicino, dopo arrivò la terza volta, un canto vicinissimo e Flora si voltò! E come per magia, il brutto vestito che indossava, si trasformò nella più bella veste che occhio umano avesse mai visto e una bellissima stella d'oro comparve sulla fronte della ragazza. 
Vedendo e sentendo tutto quello splendore la ragazza ringraziò in cuor suo il vecchietto che aveva incontrato quella mattina. 

La matrigna era sulla porta di casa insieme alla figlia Carlotta e parlando:

"Si sta facendo tardi e quella streghetta non è ancora tornata, chissà che le Fate non ci abbiano fatto la grazia di togliercela dai piedi per sempre!"

"Guarda là mamma! Guarda quella gran dama che viene verso di noi, se non sbaglio è proprio un setaccio quello che porta in mano!"

"Si la vedo mia cara! Ma non può essere Flora! E' troppo bella!"

Mentre continuavano a parlare e a domandarsi, la dama si faceva sempre più vicina e la sua identità si rivelò lasciandole di sasso. 

"Come è possibile che tu sia così bella? Dove hai rubato quell'abito? Sei pure diventata ladra? Dove hai preso quella stella d'oro che hai in fronte?" 

"Sono regali delle Fate, signora." 

"Non mi interessa niente! Togliti immediatamente il vestito e dallo a Carlotta!"

A malincuore Flora dovette ubbidire, ma appena Carlotta indossò l'abito, questo ritornò
un sacco di farina brutto e ruvido.

..."Ogni volta che qualcuno proverà a indossarlo ritornerà un cencio. 
Quest'abito conserva il suo splendore solo se a portarlo è Flora."... 

La matrigna provò pure a staccare la stella dalla fronte della fanciulla, ma la  stella non si staccava. Più irritata che mai disse: 

"D'ora in poi tu andrai a pascolare le tue vacche dall'alba al tramonto. Tutti i giorni. Con il bello e il cattivo tempo e quando tornerai a casa ti aspetteranno i lavori domestici! E ora riponi quell'abito, mettiti l'anima in pace, in vita tua non lo indosserai mai più!" 

Poi con voce calma e dolce si rivolse alla figlia: 

"Non preoccuparti Carlotta, domani andrai anche tu a riportare il setaccio alle Fate, così anche tu tornerai splendidamente vestita e con la stella d'oro in fronte!" 

Così, il mattino seguente, mentre Flora andava al pascolo con le sue mucche, Carlotta si incamminava, con il setaccio sotto braccio verso la casa delle Fate. Strada facendo Carlotta incontrò un vecchio strano eccentrico personaggio che le chiese:

"Dove vai bella bambina?"

"E a te cosa importa?"

Fu la risposta.

"Volevo solo parlare! Se mi dici cosa devi fare posso darti, magari, dei giusti consigli." 

"Non ho bisogno di nessun consiglio, so già cosa devo fare! Adesso spostatevi che debbo passare!" 

"Le Fate possono essere molto buone, ma anche molto cattive, e credo che tanto sono state buone con Flora tanto saranno cattive con te."

Sussurrò il vecchio. 
Quando Carlotta arrivò a destinazione bussò alla porta e una voce le disse:

"Prima di farti entrare vogliamo vedere chi sei. Infila un dito nel foro di fianco alla porta." 

Ella lo fece e dopo un urlo acuto di dolore ritirò immediatamente la mano, e vide, o meglio non vide più, il suo indice. 
Nel frattempo però la porta si era aperta, Carlotta entrò urlando come una furia: 

"Ma siete tutte matte? Guardate cosa mi avete fatto!"

Delle tre Fate rispose sempre la terza e disse:

"Potevi evitare questo se fossi stata un po' più gentile con il vecchietto incontrato venendo qua!"

"Cosa c'entra quello là? Io sono solo venuta a portare questo setaccio e voglio tornare a casa bella come lo era Flora quando è stata qui!" 

"Si può certamente fare, bella Carlotta, ma se vuoi tutte le cose che ha ricevuto Flora, dovrai meritartele: 
Prima vai a pulire e riordinare la cucina, poi sali al piano di sopra e fai lo stesso per le nostre camere, noi ti aspettiamo qui! E potrai avere quello che desideri."

Carlotta che non sapeva come controbattere andò in cucina, trovandola nella stessa condizione disastrata in cui l'aveva trovata Flora. Ma non avendo mai fatto alcun lavoro domestico, non sapeva da che parte cominciare e schifata da tanta sporcizia prese lo scopettone e radunato ciò che c'era in terra, lo buttò fuori dalla porta sul retro. Passò poi al piano superiore, quando vide quelle camere così malconce, non ci pensò due volte a radunare cose grossolanamente per poi buttarle dalla finestra. Dal punto di vista della ragazza i lavori erano stati eseguiti più che bene. 
Andò quindi nella sala dove aspettavano le fate, che le chiesero:

"Hai già finito tutti i lavori? Brava. E adesso dicci cosa hai trovato nei locali dove hai pulito?" 

"Ho trovato tutto sporco, sembrava una stalla, scarafaggi ovunque e topi!"

"Bene. Ora apri quell'armadio e scegli l'abito che più ti piace." 

Carlotta aprì l'armadio e subito prese il più bello che c'era e lo indossò subito, poi disse:

"E la mia stella d'oro? Dov'è la mia stella d'oro?" 

"Per aver quella dovrai seguire le nostre indicazioni:
sulla via del ritorno sentirai un asino ragliare tre volte, al terzo raglio dovrai voltarti nella direzione da cui proviene il suono. Subito dopo sentirai un gallo cantare per tre volte, mi raccomando non voltarti, continua a camminare dritta davanti a te."

Senza rispondere, senza ringraziare e senza salutare, Carlotta se ne andò sbattendo la porta e si incamminò verso casa.

Strada facendo sentì il raglio di un asino, poi un secondo ed infine un terzo, la ragazza si voltò e nel centro della fronte le crebbe all'istante una coda d'asino mentre il suo splendido vestito si trasformò in uno straccio ruvido, sporco e liso. 
Spaventata da ciò che le era successo scoppiò in lacrime e si mise a correre verso casa e quando sentì il triplice canto del gallo non se ne curò.

Quando, giunta a casa la madre la vide, quasi non la riconobbe tanto era brutta, con quel sacco di farina addosso e la coda d'asino in mezzo alla fronte.

"Ma bambina mia cosa ti è successo? Come mai sei tornata in questo stato?" 

"Non lo so madre mia, ti prego fai qualcosa! Toglimi questo schifo di dosso e quest'orrore dalla fronte!" 

La veste fu facile da togliere, ma la coda d'asino fu tutt'altra cosa, provò la madre a tirare, strappare, eliminare la coda, ma le urla di dolore di Carlotta furono l'unico risultato che riuscì ad ottenere. 
La padrona di casa si accorse che, oltre a tutte le brutture, la sua adorata figlia era tornata con l'indice della mano sinistra mozzata e disse disperata:

"Cosa è successo alla tua mano? Dov'è il tuo dito?" 

"Non so neppure questo madre! Me lo hanno amputato le Fate!" 

"Non capisco Carlotta, perché tanta differenza di trattamento tra te e quella strega. Hai fatto qualcosa che abbia arrecato disappunto alle Fate?" 

"No madre! Mi sono comportata come sempre, educatamente, come tu mi hai sempre insegnato." 

Quando Flora tornò dai pascoli, il contrasto tra la sua bellezza e la bruttezza della sorellastra era lampante, questa cosa fece indispettire ulteriormente la signora, la quale andò a prendere l'orribile vestito con il quale era tornata a casa la figlia e costrinse Flora ad indossarlo. Ma non appena la ragazza l'ebbe messo, ritornò ad essere quella splendida veste che Carlotta aveva scelto. 

La madre era al massimo dell'esasperazione e senza ragionare su quello che stava facendo, prese un coltello e tagliò la coda dalla fronte della figlia. Carlotta si mise a piangere ed a urlare tanto era il dolore che provava e purtroppo per lei fu dolore inutile perché la coda ricrebbe all'istante, scappò dalla madre e si andò a nascondere in camera sua. 

La signora era troppo demoralizzata per studiare altre cattiverie, perciò si ritirò nella sua stanza lasciando Flora a sbrigare i mestieri. 
La splendida ragazza, ogni mattina era mandata ai pascoli, mal vestita e priva di ogni ornamento femminile. La matrigna ignorava che quando Flora arrivava nei campi la magia che le Fate avevano posato su di lei, la facevano tornare incantevole come quando si voltò al terzo canto del gallo. 
Così pacifica e pura raccoglieva fiori, cantava e ballava mentre una delle sue adorate mucche filava la lana per lei. 

Un giorno, proprio mentre intrecciava una ghirlanda di fiori, un bel giovane a cavallo passò in quella valle, appena la vide fu colpito da tanta bellezza e avvicinandosi alla ragazza scese da cavallo ben intenzionato a conoscerla, ma lei fu la prima a parlare:

"Buongiorno principe, qual buon vento la porta tra i nostri umili pascoli?" 

"Nulla di particolare, solo il desiderio di una passeggiata a cavallo. Poi vi ho visto e sono rimasto colpito dalla vostra dolce bellezza. Come avete fatto a capire chi fossi?" 

"Siete troppo gentile! Vi ho guardato in volto e ho capito subito di trovarmi di fronte al principe!" 

"Vi do fastidio se mi fermo a chiacchierare con voi qualche minuto?"

"Assolutamente no! Mi farebbe solo piacere poter conversare con voi!"

Così quel bel ragazzo si intrattenne con la bella Flora a parlare fino al tramonto, quando si accorsero dell'ora passata troppo in fretta, lei disse: 

"Mio principe, me ne duole, ma debbo correre a casa, l'ora si è fatta tarda e tra poco sarà buio!"

"Avete ragione mia bella, vi ho fatto tardare, ma la vostra compagnia è così gradevole e non ho nessuna intenzione di lasciarvi andare, se non mi date almeno la speranza di rivedervi!" 

"Rivedere voi, principe è anche un mio desiderio! Io tutti i giorni sono qui ai pascoli quindi quando vorrete saprete dove trovarmi!"

"Adesso che sono certo di rivedervi domani, mi sarà meno doloroso salutarvi!"

"A presto."

Tornando a casa Flora si sentiva leggera, felice e piena di sogni.

Gli incontri dei due giovani continuarono quotidianamente per molto tempo, fino a quando il principe guardò Flora e le disse: 

"Flora, siamo innamorati, io di voi e voi di me. Non voglio più aspettare, non voglio più vedervi di nascosto. Vorrei tanto che voi diveniate al più presto mia moglie, ditemi che anche voi provate lo stesso, vi prego!" 

"Oh, mio principe! Nulla al mondo mi farebbe più felice! Ma la mia matrigna non acconsentirà mai. Il consenso di mio padre lo avremmo sicuramente, ma lavora alle miniere e non torna a casa se non di rado!" 

"Mia adorata! Che io sia principe vorrà dire qualcosa? Non preoccuparti tuo padre domani tornerà a casa e non avrà più bisogno di ritornare alle miniere. Domani sera verrò a casa tua e chiederò la tua mano! E in più dirò a tuo padre di come vieni trattata e sfruttata dalla tua matrigna! Questa cosa deve finire!" 

"Non mi par vero che proprio io, che ho tanto patito in vita mia adesso sia ricompensata da tante sofferenze sposando il compagno che amo e che mi ama." 

"Allora! Mio futuro sposo, ti aspetto domani sera a casa mia!" 

"Non tarderò neppure un secondo!"

Il giorno dopo, sembrava per Flora che non venisse mai la sera, ma il tempo non può smettere di scorrere solo perché siamo ansiosi, così anche quella sera, magari piano piano, il sole giunse al tramonto e la fanciulla poté tornare a casa sua.

Giunta, trovò ad aspettarla, come promesso dal principe, il suo adorato padre; subito gli corse tra le braccia e cominciò a salutarlo e baciarlo, ma furono interrotti da un bussare alla porta. 
La Matrigna andò ad aprire la porta e quasi non le venne un colpo vedendo il principe, con cocchieri e guardie a seguire, che chiedeva il permesso di entrare. Si accomodò e rivolgendosi al padre:

"Signore, sono venuto a dirle che amo vostra figlia e anche lei mi ama, in nome di questo amore io vi chiedo di concedermi la mano della vostra Flora. Vi prometto di amarla, farla felice e rispettarla tutta la vita!" 

"Se questo è il desiderio della mia Flora, sono molto felice di acconsentire alle nozze! Non importa che siate il principe o un poveretto, l'importante è che il vostro amore sia grande! Un amore pari a quello che io provavo per la tua povera mamma, figlia mia!" 

Ma la matrigna naturalmente non era per niente d'accordo e commentò:

"Non sarò mai favorevole a questo matrimonio! Come potete dire, principe, di amare questa strega, voi non conoscete questa ragazza! Guardate Carlotta, lei si che è degna di voi!"

E il principe iniziò una sfuriata contro la matrigna, spiegando al padre ciò che aveva fatto a Flora, il padre si arrabbiò tanto da voler cacciare madre a figlia fuori di casa, ma Flora lo fermò e con il consenso del principe propose al padre una soluzione più pacifica:

"Lasciale da sole in questa casa, circondate solo da oggetti e in compagnia della cattiveria, noi tre possiamo trasferirci a corte insieme e non fare più ritorno qui!" 

Se ne andarono, il matrimonio fu fissato per il giorno dopo, il padre si recò a palazzo con il principe e Flora rimase a casa per gli ultimi preparativi. 
Umiliate ed esonerate da tutto la matrigna e Carlotta sembravano fuori gioco, ma la donna aveva in mente un piano ben preciso per attuare la sua vendetta volgendo la situazione a suo favore, mai avrebbe fatto celebrare quel matrimonio. 

L'indomani non appena il messo consegnò il vestito da sposa per Flora, la matrigna lo prese e ordinò alla ragazza: 

"Ora indossa quegli stracci che avevi ieri e vai a pascolare!"

"Ma matrigna, io debbo prepararmi per il matrimonio!" 

"Tu pensavi che ti permettessi di sposare il principe? Se lo farai io in un modo o nell'altro avvelenerò tuo padre!"

concludendo disse 

"Ora vai ai pascoli! Te lo ordino! Sarà Carlotta ad indossare l'abito da sposa e sarà lei a diventare principessa. Solo a nozze avvenute il principe scoprirà l'inganno, ma sarà troppo tardi!"

Flora si sentì derubata da tutti i suoi sogni e con le lacrime agli occhi e le spalle al muro, si avviò con le sue mucche. 
E intanto in casa continuavano i preparativi. 
Carlotta si rivolse a sua madre: 

"Mamma, come farete a camuffarmi in modo che nessuno si accorga dello scambio?"

"Guarda questo vestito, è perfetto! Il velo è abbastanza fitto da poterti nascondere la faccia, la coda d'asino la sistemiamo come se fosse un'acconciatura e userai i guanti dove imbottiremo il dito mancante! Come vedi è tutto sistemato, tu devi stare attenta a non parlare e se qualcuno ti domanda che cosa hai alla voce, tu rispondi che sei emozionata!" 

"Madre, il vostro piano è geniale! Prima di sera sarò principessa! Presto, non abbiamo tempo da perdere! Mi devo preparare!"

Al momento prestabilito si presentarono su una splendida carrozza, il principe e il padre della sposa, aiutarono a salire quella che credevano fosse Flora e tornarono a palazzo. 
Durante il viaggio il principe le chiese il perché non parlasse, non rispondesse e non cantasse come suo solito e la sposa molto frettolosamente rispondeva sempre che era emozionata. 
Durante il tragitto in un momento si presentò intorno a loro uno spettacolo mozzafiato, un tramonto con dei colori così intensi che il principe disse: 

"Guarda quei campi, amore mio! E' la terra che ci ha fatto incontrare!" 

E mentre parlava una voce da lontano si faceva piano piano udibile:

"Mi surela dal mozz al did as sin va con mi marè me son bela e resto què!"

(Mia sorella con il dito mozzo se ne va con mio marito e io sono bella e resto qui)


"Da dove viene questa voce? Io la conosco! Cocchiere tagliate per i campi!" 

Disse il principe. 

"No, no andiamo avanti! Ci stanno aspettando!" 

Incalzò Carlotta , ma la melodia ricominciò più forte:

"Mi surela dal mozz al did as sin va con mi marè me son bela e resto què!"

"Presto Cocchiere! Sento che devo andare a vedere, sento che c'è qualcosa!" 

Gridò il principe mentre la figura di una ragazza si stava delineando in lontananza.

"Mi surela dal mozz al did as sin va con mi marè me son bela e resto què!" 

Quando avvicinandosi il principe capì a chi apparteneva quella voce, scese di corsa dalla carrozza e andò ad abbracciare la sua Flora e le chiese chi fosse la persona dentro alla carrozza vestita da sposa e Flora spiegò tutto il piano che si sarebbe dovuto compiere. 
Tenere Flora tra le braccia dava al principe tanta dolcezza e tanta pace interiore che trovò la forza di non arrabbiarsi e rivolgendosi a Carlotta: 

"Ridai alla mia sposa il suo abito subito e torna a casa, fa solo in modo che il mio sguardo non debba più incrociare né il tuo né quello di tua madre!" 

Le due ragazze guardandosi in silenzio si scambiarono gli abiti e quando Flora fu pronta, insieme al suo bel principe e al padre, salì in carrozza e si incamminarono al castello.
Non tornarono più in quella casa, vissero liberi e felici al castello, ebbero una vita lunga, sempre insieme.
Carlotta, in lacrime, si avviò verso casa, durante il cammino incominciò a piovere e quando giunse a casa era completamente bagnata, la coda d'asino zuppa d'acqua, tra i suoi capelli bagnati quasi non si distingueva. Raffreddata e infreddolita bussò alla porta e disse:

"Madre! Sono io Carlotta! Fammi entrare!" 

"Tu non sei mia figlia, sei quella strega di Flora. Vattene e non farti più vedere!"

"No mamma, sono io Carlotta! Ti prego fammi entrare, piove e sono bagnata. Ho bisogno di un riparo!" 

"Mia figlia si sta sposando e sta diventando principessa! Tu se vuoi riparo vai nel vecchio forno che c'è li fuori!"

Carlotta, disperata, non sapendo che altro fare, si accovacciò dentro al forno, almeno al riparo dalla pioggia, e poco a poco si addormentò. 
Il suo sonno era talmente profondo che non si svegliò neppure la mattina dopo, quando sua madre piena di odio, riempì il forno di legna e accese il fuoco chiudendo poi con il fermo. Le urla provenienti dal forno non impressionarono la donna, anzi la fecero sorridere e godere per la sua astuzia. 

Quando alla sera andò ad aprire il forno, però, trovò tra le ceneri, la coda d'asino intatta, non c'era dubbio lei aveva bruciato viva la sua figliola e aveva riso alle sue urla di dolore.
Rimase immobile e senza fiato. 

Questo pensiero la fece impazzire e da quel momento girovagò per strade e mondi, dormendo dove capitava, come un animale esiliato, stringendo solamente tra le mani quella coda d'asino, diventando sempre più pazza e sola, fino al giorno della sua morte.

Fine

Canzone:
“Mi surela dal mozz al did, si è vestita di me oggi
sta sposando il mio principe, lui crede di unirsi a me
chiudi gli occhi e ascoltami, la mia voce ti guiderà
fino al tramonto io starò qui, il mio cuore sempre aspetterà.
mi surela dal mozz al did, il nostro amore non toccherà.
Mi surela dal mozz al did, an si va con mi marè
me son bela e resto que."
